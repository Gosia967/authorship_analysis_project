BENIOWSKI (nieznane strofy)

Kiedy zapłoną skrzące komet miotły 
I księżyc krwawo nad borem zaszczeka, 
Niechaj te wonie, co bluszczem oplotły 
Duszy mej rubin, niech wiatr co narzeka - 
Uderzą razem, jak złociste kotły, 
I niech roztęczy się melodii rzeka, 
Bom jest jak cyprys, co smętnie się kłoni, 
W swój obraz patrząc, w srebrnej rzucon toni.

Już ponad gwiazdy wystrzelają żagwie 
I niebo płacze straszliwym pożarem, 
Kiedy chmur klucze, jak stalowe lagwie 
Biegną go zatłuc kłębowiskiem szarem 
Popiołów mrocznych i wstąg czarnych. 
Tak wie Wędrowiec nocą zabłąkany w harem, 
Gdy oczy dojrzy, co płoną jak szmaragd, 
Ze mu zatoną wśród faldów katarakt.

Więc nie czekajcie na owe miotliska, 
Na barw złociste i zapachów tany 
Wśród nocnych cieni. Niechaj jak kołyska 
Purpury pełna, w róż przybrana wiany
Trumna tu moja wśród skrzydeł zabłyska 
Białych aniołów, które jak kurhany 
Stać będą, choć nie z ziół ni kwietnych plastrów, 
Lecz z serafickiej jaśni alabastrów.

Później, gdzieś w kręgach szafiru, opalu, 
Gdzieś w smugach dziwnych, które gwiazdy niosą, 
Ujrzym się z sobą. W sercu jak w koralu 
Będę miał znamię wyryte, by kosą 
Krzyżyk wycięty w murawie - w twym szalu 
Niezapominek pokropionych rosą 
Rzucisz niebieskie i srebrne naręcze, 
Ranę wygoisz, ja cicho zajęczę.
