SEN
Marzyłem dziwny sen... Bronzowe słupy duchów 
Na srebrnych stały ołtarzach... nakształt puchów
Łabędzich skrzydła miały zwichrzone - a włosy 
Tkane z błyskawic... by w mgle żórawie, ich glosy 
Słyszałem z głębi świątyni... - później, jak dzwony 
Z cerkiewki pamiętam nad Horyniem skropionej 
Resztą tęczy po burzy. Wołały te duchy 
Na mnie, skrzydłem wiały witając... jam był głuchy 
I z ziemskiej pościeli wstać nie mogłem... do gliny 
Przykuty... nie do skał Prometej... obłok siny 
Spłynął później i wówczas ujrzałem ich lica - 
Były krwawe... jak w tumanach pełnia księżyca 
Nad borem sosen... jak w dwoje złamany rubin.... 
I zrozumiałem, że to nie pała cherubin 
Obliczem, ni duch inny, co w Bogarodzicy 
Postawion kręgi... Te duchy z Danta krynicy 
Czerpały wody potępień, a przyszły kusić, 
Skrzydeł wianiem podstępnym ku sobie przymusić... 
Mego ducha... co we śnie ogląda zaświaty - 
Ledwo mię ta myśl spotkała, a one jak kraty
Rdzą... posypały swe oblicza... Skrzydeł miotły 
Stały się nagie... by drzewa, z których wyplotły 
Wiatry jesieni liście... Te błyskawice 
We włosach złotych z sykiem zagasły jak świece... 
I syk w nich drżał... bo były z nich węże splamione 
Jadem żółtym... w drgającą zwinięte koronę... 
Tak szatan syczał przez nie, że darmo się trudził... 
Oddechem mnie zorzy anioł mój stróż obudził.
