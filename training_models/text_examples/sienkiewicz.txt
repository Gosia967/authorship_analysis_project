Łaskawa Pani. 
Wyznaję otwarcie, że przed kilku laty, po otrzymaniu odpowiedzi Pani na mój pierwszy list, pomyślałem, żem się omylił albo nie w porę trafił i że te wszelkie niepospolite dary, które mogły się złożyć w Pani na wysoce harmonijną całość, znajdowały się przynajmniej w owej chwili, w stanie rozstroju. Odpowiedź Pani nie mogła mnie zachęcić do dalszego badania, jak było, a Jej następne podróże odjęły mi po temu możność. Uważałem, że na tej jednorazowej wymianie listów trzeba poprzestać z tej prostej przyczyny, że Pani tak sobie życzy, i wróciwszy do zwykłych obowiązków życia, starałem się więcej o tym nie myśleć. Po upływie kilku lat nie mogę też absolutnie twierdzić, czym kiedy z kim o Pani nie mówił - ale pozwalam sobie o tym wątpić, albowiem nieskłonny jestem do wynurzeń i prawie nigdy o osobistych rzeczach nie rozmawiam. 

Wyznaję również, że odpowiedź, jaką niegdyś otrzymałem na mój pierwszy list, sprawiła mi przykrość. Od pierwszej chwili poznania Pani uczułem dla Niej wyjątkowo żywą sympatię, albowiem przypomniała mi Pani - może nie tyle rysami twarzy ile postacią głosem, bardzo mi drogą zmarłą osobę. Z tego powodu chciałem się zbliżyć i zmienić wypadkowe spotkanie na bliższą znajomość. Czyniłem to bez żadnych ubocznych myśli lub obliczeń, a natomiast z zupełną prostotą i w tej chęci, aby w ówczesnym moim osamotnieniu mieć choćby na krańcu Polski przyjazną kobiecą duszę, z którą mógłbym dzielić się od czasu do czasu myślami i odczuwaniem życia. - W tym znaczeniu list mój był wyciągnięciem przyjaznej dłoni. Przypuszczałem, że może i Pani czuje się samotną, że więc i dla Niej będzie miała pewien urok pewną wartość myśl znalezienia przyjaźni nieco wyższej nad pospolitą miarę, opartej na wzajemnym rozumieniu się i duchowym wspieraniu.

Myślałem przy tym - i zapewne nie myliłem się - że celem życia Pani jest służba krajowi, a że i dla mnie jest ona nie tylko ideałem, ale wprost namiętnością życia, zdawało mi się więc, że łączy nas i to rozumienie się i duchowe braterstwo. Służba taka, niezmiernie u nas ciężka, staje się nieporównanie lżejszą, a nawet donioślejszą, gdy się ma kogoś, co nas rozumie, utwierdza i wspiera, a gdy to jest delikatna i szlachetna dusza kobieca, to dla mężczyzny staje się źródłem otuchy, ukojenia i zarazem siły. Oto wszystko, co razem wzięte spowodowało mnie przed kilku laty do szukania przyjaźni Pani. Przyszłość mogła ten węzeł albo rozluźnić, albo zacieśnić. Rozluźnienie, jako stopniowe, nie przyniosłoby żadnemu z nas szkody, zacieśnienie mogłoby stać się pomocą i dobrem w życiu.

Odpowiedź Pani postawiła sprawę na gruncie nadto osobistym, a nawet niech Pani wybaczy te słowa mej szczerej życzliwości - na gruncie miłości własnej. Bóg widzi, że nie chcę Pani dotknąć ani tym bardziej obrazić, więc mówię tylko dla wyjaśnienia rzeczy, że z tej właśnie miłości własnej wypłynął i pewien brak prostoty, i ta duma i hardość, o której Pani wspomina - i wreszcie niepokój w postępowaniu Pani. A przecież nie było do tego słusznej i prawdziwej przyczyny. Jeśli moja przyjaźń miała dla Pani jakąkolwiek wartość, to należało ją prostym i dobrym sercem przyjąć, a resztę pozostawić przyszłości, która w żadnym razie nie mogła przynieść nic złego ani upokarzającego Należało tak uczynić tym bardziej, że postąpienie przeciwne przyczyniło i Pani, wedle Jej własnych słów dużo niepokoju i strapienia.

Ale czy istotnie tak było i tak jest, jak twierdzą te ostatnie, nieoczekiwane i niespodziane listy Pani? Nie mam absolutnie żadnej wątpliwości, że pisane one były w najlepszej wierze i że dusza tak prawa nie może przemawiać inaczej. Najdonioślejsze jednak dusze łudzą się często właśnie dlatego, że podniosłość i egzaltacja są to wyrazy jednoznaczne. Ja przypuszczam, Pani, że jeśli ta potrzeba mojej lichej przyjaźni nie zgasła dotąd w Pani, a nawet wzrastała z upływem czasu, to nie dlatego, by chodziło o nią samą, i nie dlatego, by ona sama miała w sobie jakowąś siłę, ale z tego jedynie powodu, że życie Pani, zbiegiem okoliczności, nie zdołało się wypełnić żadną nową treścią przynoszącą więcej dobra i spokoju. 

Tak szczerze myślę. - Gdybym się jednak mylił, gdyby przyjazna prawdziwie pamięć o mnie utrwaliła się istotnie z pewną siłą w duszy Pani, w takim razie pozostanę Jej na zawsze i szczerze wdzięczny nawet za ten późny objaw dobroci i współczucia.

Przy czym łączę wyrazy najgłębszej życzliwości i wysokiego poważania
